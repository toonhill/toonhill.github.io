# P01 Welkom op de site van Toon

Welkom op de site van Toon
Maandag 10 oktober 2016

Met grote verslagenheid melden wij u het overlijden van Toon.

Hij heeft de kans niet gehad om tegen zijn agressieve kanker te strijden, die nog maar net werd vastgesteld. Zondagmorgen is hij, in ons bijzijn, rustig gestopt met ademen.

Op zaterdag 15 oktober 2016 om 10.00u namen we afscheid van hem in de OLV-kerk van Nieuwpoort.

Nini, Karen, Marjan en Katrijn

# P02 Intro
 
Toon was jarenlang leraar Frans aan het Sint-Bernarduscollege te Nieuwpoort en talencoördinator aan het Vormingsinstituut voor KMO. te Veurne.
Gehuwd, vader van drie dochters en grootvader van zes kleindochters en één kleinzoon. Woont te Nieuwpoort sinds zijn prille jeugdjaren. Sinds april 2002 met pensioen! Rustig aan? Wat dacht je! Er is de computer - Google - Facebook - de Franse taal (die me blijft boeien) - museabezoeken - film en theater - ambassadeur voor Nieuwpoort, de Nieuwpoortse garnalen en dagverse vis - I-phone (mijn "speeltje" ) - poëzie - en samen met mijn vrouw zoveel mogelijk daguitstappen maken of lange reizen met de motorhome. Over al deze hobby's en passies vindt u pagina na pagina meer informatie. Ik help graag andere mensen met mijn ervaring en kennis. Geniet er van!

# P03 Wie was Toon?

toon....

...startte een voordrachtencarrière in 1979 met een zeer gewaardeerde causerie over de zanger Jacques Brel onder de titel: "Wat baten kaars en… Brel?"   Heel wat eigen vertaling van Brels chansons is verwerkt in deze ontroerende hommage. In 2010 schreef Toon een biografie over Brel, met als titel "Brelwaerts. Na Brel kwamen respectievelijk Georges Brassens en Paul Snoek aan de beurt. Paul Snoek was jarenlang vriend aan huis. 
 En tenslotte, een succesvolle causerie over Edith Piaf. In september 2013 verscheen bij de uitgeverij Pelckmans mijn biografie: "Edith Piaf. Een liegende legende?" In april ging in Nieuwpoort de avant-première van "Recht op Liefde", een ode aan de straatmus uit Parijs die 50 jaar geleden overleed. Ik vertel er haar leven tussen de 15 chansons, gezongen door Eniko, een Parijse zangeres. Staande ovatie!

# P04 Voordrachten

En later ook een voordracht over geuren: "Er hangt een reukje aan", aansluitend een avondje over parfum: "Van bloesem tot boezem", een ludieke uiteenzetting met stukjes voordracht uit litteraire werken, 
Verder: een drieluik culinaire voordrachten.

Ook een poëtische avond omtrent Herman De Coninck: "Schuif eens wat dichter bij de dichter". In 2014 zou hij 70 jaar oud zijn geworden.

# P05 Loopbaan

Sinds zijn prille jeugd woont Toon in Nieuwpoort. Eerst in Nieuwpoort-Bad, waar zijn ouders Hotel Lecoq hebben uitgebaat. Sinds zijn huwelijk in 1964 woont hij in Nieuwpoort-Stad aan de historische sluizen vlak bij de Ijzermonding. Tot 1998 gaf hij er les aan de ASO-afdeling van het Sint-Bernarduscollege.  De jaarlijkse schoolreis naar Parijs en het talenpracticum zijn aan hem te danken. De ervaring met moderne audio-visuele didactische middelen heeft hij dan weer te danken aan de avondcursussen aan het toenmalige Vormingsinstituut (nu Syntra West) van Veurne waar hij een kleine 30 jaar Franse les gaf aan volwassenen.  

# P06 PARIS TOUJOURS PARIS

Vakanties werden steevast doorgebracht in Frankrijk, eerst met de caravan en de kinderen, later met de motorhome. Jaar na jaar worden nu een paar departementen doorkruist en "uitbezocht" maar we starten steevast met een weekje Parijs.

# P07 ICT

Reisfoto's en videos! Wat een vooruitgang. Gedaan met de onhandige camera die je constant moest meezeulen, met ook nog een fototoestel in een van de zakken  van de anorak of rond je nek. Sinds een paar jaar wordt elke soevenir vastgelegd met de I-phone en zo vlug mogelijk geüploaded naar de PC, de laptop, de USB-stick of de I-cloud. Of doorgemaild naar Facebook.  Wat een omwenteling in de wereld van de ICT. En schiet het je niet direct te binnen wat die afkorting precies betekent, dan ga je het toch googelen: Informatie en communicatie-technologie. Dank je Bill, dank je Steve, dank je Google.

# P8 Merci Jacques Dutronc

-- geen tekst
Merci Jacques Dutronc
Il est 5 heures.mp3

# P09 Amsterdam

Eén uitzondering: Amsterdam, de enige stad waar geen Hollanders wonen, de stad waar we graag een paar dagen doorbrengen omwille van de musea en wisselende tentoonstellingen. Van Gogh is één van mijn favorieten. Luister naar de prachtige ode van Don Mc Lean.


# P10 Poëzie

poëzie....

 ....is niet weg te denken uit mijn leven. Zelf experimenteer ik ook af en toe. Op het vernieuwde Leopoldplein in Nieuwpoort-Bad staat één van mijn marine-gedichten op de windschermen, in het gezelschap van Snoek Claus en Brel. 

Onlangs werd ik aangesteld als stadsdichter van Nieuwpoort!

 ... nog vaker probeer ik - soms met succes - Franse poëzie te vertalen naar het Nederlands. Op de volgende pagina leest u een paar vertalingen van de Franse - miskende - romantica Marceline Desbordes-Valmore, de vrouw in de schaduw van Lamartine, Hugo, de Vigny en de Musset.

# P11 Les roses de Saadi 

Les roses de Saadi                                               Marceline Desbordes-Valmore

J’ai voulu ce matin te rapporter des roses ;
Mais j'en avais tant pris dans mes ceintures closes
Que les nœuds trop serrés n'ont pu les contenir

Les nœuds ont éclaté. Les roses envolées
Dans le vent, à la mer s'en sont toutes allées.
Elles ont suivi l’eau pour ne plus revenir.

La vague en a paru rouge et comme enflammée.
Ce soir, ma robe encore en est tout embaumée…
Respires-en sur moi l’odorant souvenir.


Vanmorgen wou’k naar jou met een boeketje rozen
Maar ‘k had er weer eens veel te veel gekozen
De knoop zat wat te strak en kon de druk niet aan

Toen knapte ineens mijn kleed, de rozen vlogen mee
Mee met de wind, zo vele,  en vielen  neer in zee. 
De golven, zwaar belaan,  deden het water blozen. 

En nu, mijn lief, de avond aangebroken,
Kom hier, hier ruik je nog hoe ze vanmorgen roken.


MIJN ARS POETICA

Schrijven is schrappen
Is lappen en tappen
Is knippen en knoeien
Is snijden en snoeien
Tot uit die woordenvloed
Die ene zin kan groeien 

# P12 De kwezels

 ..... DE MEESTE VERTALINGEN HEB IK GEMAAKT VAN FRANSE CHANSONS - VOORAL J.BREL EN EDITH PIAF

DE KWEZELS - LES BIGOTES  (J. BREL)

Ze worden oud voor ik het merk
Eerst nog zo groot, dan nog maar dat
Ze leven enkel voor de kerk
Liefde is voor hen ‘'t wijwatervat
De kwezels.

Zelfs ik zou mijn geloof verliezen,
sprak God, da’'s toch geen zicht.
En als ik daarvan één moet kiezen,
zei Lucifer, dan word ik nicht.
Die kwezels.

Van wierook- naar wijwatervat
Een kruisje hier een kruisje daar
En patati  en patatat
Wie is dat hier? Wie was dat daar?
Ach kwezels.

In ‘'t zwart gekleed, vooraan in ‘'t koor
De ogen neer, de voetjes samen
en wachtend op meneer pastoor
Zijn zegen in excelsis amen
Speciaal voor kwezels.

De vrijdagavond na het werk
Als elke bink zijn pintjes drinkt
Zitten ze veilig in de kerk
Waar enkel nog een kaarsje pinkt
Naar kwezels.

Na elke mis in het gesticht
Doen ze de kruisweg rond ‘'t altaar
De armen wijd, de ogen dicht
Maar nooit de knieën uit mekaar
Bij kwezels.

Dan gaan ze dood, ieder om beurt,
Verschrompeld, oud en uitgeblust
Een kwaaie griep, het is zo gebeurd
Naar 't kerkhof voor de laatste rust.
Van kwezels.

En zijn ze boven aangekomen
Staan engelen met een kroontje klaar
Voor vlerkjes eerst de maat genomen
Geen schrik die passen enkel maar
Voor kwezels.

# P13 KAN TOON OOK ZINGEN?

KAN TOON OOK ZINGEN?

MISSCHIEN NIET MAAR HIJ DEED HET TOCH !

OP VERZOEK VAN DE BURGEMEESTER  SCHREEF TOON HET NIEUWPOORTS STADSLIED

Jan en Jeanne.mp3

 OVER JAN EN JEANNE TWEE HISTORISCHE FIGUREN
JAN TURPIJN IS DE GROOTSTE REUS IN VLAANDEREN EN WAS OOIT BURGEMEESTER TOEN DE STAD DOOR DE FRANSEN WERD AANGEVALLEN
JEANNE PANNE WERD ALS HEKS LEVEND VERBRAND OP DE 
MARKT VAN NIEUWPOORT.
ELKE EDITIE VAN "NIEUWPOORT ZINGT" BEGINT MET DIT LIED

MAAR OOK DE DOODSTRIJD VAN BELGIE WORDT LEUK BEZONGEN IN "MIJN KLEINE BELGIEK"  NAAR EEN VERTALING VAN  "MA PETITE BELGIQUE" VAN 
J-J. NEUSY

01 Mijn kleine Belgiek.mp3

 EN WAT VIND JE VAN DE "CHAMPANAISE"

Toon_Champanaise_fr.mp3

# P14 TURKIJE

Als je dan 17 jaar tereke door Europa trekt met de motorhome - ik noem het hardnekkig mobilhome   omdat die vlag de lading dekt: je bent thuis en toch mobiel - dan blijf je toch hunkeren naar iets verdere oorden en dan zeker Griekenland en Turkije waar de wieg ligt van onze beschaving. In 2008 hebben we dan via onze dochter een plekje ontdekt waar we nu elke nazomer een drietal weken naar toe vliegen en van daaruit een week rondtrekken met het openbaar vervoer: Fethiye.

 Fethiye ligt helemaal in het zuiden van de westkust en het familiehotel wordt gerund door een Turks echtpaar met Vlaamse achtergrond die enkel nederlandssprekenden en Turken aanvaarden als gasten, temeer daar de baas zelf de uitstappen plant en begeleidt als ervaren reisgids.

# P15 KUNST

Naast talen speelt ook kunst een belangrijke rol in mijn leven, vooral schilder- en beeldhouwkunst. Ik ben er het jaar door mee bezig en loop de musea af in binnen- en buitenland. Ik engageer me ook in het museum voor hedendaagse kunst in Oostende met de mooie naam MuZee en help ook graag mee aan de Canvascollectie en aan de driejaarlijkse Ku(n)sthappening Beaufort. In Nieuwpoort is de schildpad van Jan Fabre nog steeds dè attractie en   de vlaggenmasten van Daniël Buren in de haven  zorgen voor een kleurig welkom voor de binnenvarende zoutwatermatrozen.

# P16 Nieuwpoorts Ambassadeur

Ik kan niet ontkennen dat ik gek ben op de zee en toch bang van water. Je vindt me dan ook zelden op of in maar wel aan, langs of boven het water. Is er een mooiere promenade dan die langs de havengeul en op het staketsel? Is er een mooiere wandeldijk dan die van Nieuwpoort-Bad? Nieuwpoort wordt de jongste tijd het tweede Knokke genoemd. Geen al te beste vergelijking want  Nieuwpoort is èn "chic" èn mooi èn gastvrij. 
Daarnaast is er het historisch stadscentrum met een heel gezellig marktplein, een stadspark met  zwembad en ligweide, de vernieuwde Kaai met fonteinen en een hele gamma horecazaken en vishandels. Nieuwpoort heeft een vissersvloot met een aanvoer van dagverse vis (kabeljauw, tong en pladijs) en de beste noordzeegarnalen die je kan vinden. Met mijn horecaverleden is het dan ook niet te verwonderen dat ik met plezier al die producten promoot. Ik was er ook als de kippen bij toen de hangmosselcultuur werd uitgetest. Van de eerste lading won ik mijn gewicht (80 kg) aan mosselen met bijgaand bekroond gedicht, ode aan de blauwe "geschelpte".  

Mijn blauwe geschelpte
Wat ben je toch mooi
Zeg blijf daar niet hangen
En kom uit je kooi
Neem eerst maar een bad
En rust dan nog wat
Is het water te koud?
Is het water te zout?
Och, wees toch niet bang
Ik kook je niet zacht	
Dat duurt veel te lang
Wat had je gedacht
Een mossel is vrouw
Ik lust je wel rauw

# P17 Ode aan Nieuwpoort

nieuwpoort

Mijn stad is een stad met een hart
Met bloemen in tuinen en weiden
Met groene plantsoenen
Een stad om te zoenen
Een tovertuin midden de markt

Mijn stad heeft een eigen profiel
Ontstaan in de nevel der tijden
Met dromen en wensen
Met veel leuke mensen
Mijn stad is een stad met een ziel.

Mijn stad wil een stad zijn voor allen
Bewoners bezoekers verblijden
Een veilige stee
Tussen polder en zee
Mijn stad zal u zeker bevallen

# P18 14-18

"En toen werd het oorlog…" is  geen vertelavond over wereldoorlog 1. Het gaat dus niet over oorzaken, aanleiding en veldslagen. Eerder over de gruwel, de horror, de beklemming, de gevolgen op menselijk vlak. Over het leed bij de overlevenden en hun familie en over verantwoordelijkheden. Over wat er omging in hun geest. Over hoop en vertwijfeling, vriendschap en haat. En over hoezeer we zouden willen dat het nooit meer gebeurt. 

Ik doe dat niet met beelden, ik gebruik de kracht van het woord, de taal, de klank en de verbeelding. Poëzie en muziek en enkele getuigenissen die ik heb opgetekend. In totaal méér dan twintig items, afgewisseld en aan mekaar gepraat. Om er doodstil van te worden en gelouterd de zaal te verlaten. 

U begrijpt dat de sfeer heel belangrijk is. Deze evocatie kan niet doorgaan in een achterzaaltje van een dorpscafé. Liefst een zaal met vaste zitjes, een podium met aangepaste belichting en een professionele klankinstallatie. Zorg voor een geïnteresseerd publiek en ik breng een onvergetelijke avond of namiddag.

# P19 Westfront

Daguitstap

- Museum onderwaterzetting
- Bezoek aan de Ganzepoot
- Carrit of boottocht -> Diksmuide
- Wandeling in historisch centrum 
- Duits "Friedhof" in Vladslo
- Oorlogssites langs de Ijzer
- De Dodengang
- Brits militair kerkhof 

Constante begeleiding met boeiende commentaar

Vanaf oktober 2014

Variante voor groepen die niet met autocar maar met openbaar vervoer of eigen wagen komen:
enkel de boottocht - bezoek Dodengang - wandeling Diksmuide
en vrij bezoek IJzertoren

# P20 Albert I monument

Eind oktober 2014 werd, in aanwezigheid van  een vijftigtal regeringshoofden en militaire overheden uit de toenmalige geallieerde landen, onder het Koning Albert I - monument, het bezoekerscentrum Westfront plechtig geopend naar aanleiding van de herdenking van de onderwaterzetting van de IJzervlakte in 1914.  Het museumgedeelte biedt een boeiend overzicht van deze beslissende fase in de beginperiode van de oorlog.waardoor het Duitse leger de toegang tot de Franse kanaalhavens werd bemoeilijkt.De beslissing tot de onderwaterzetting van de poldervlakte tussen de spoorlijn Nieuwpoort-Diksmuide en de linker-IJzeroever kwam er na heel wat aarzeling en uitstel ten koste van veel mensenlevens.

Copyright foto's  Toon Grober

westfront.mp3
albertI.mp3

# P21 Roubaix

villa Cavrois

de villa Cavrois in de voorstad Hem van Roubaix. Gebouwd tussen 1929 en 1932 door architect Robert Mallet-Stevens voor Paul Cavrois en zijn gezin met 7 kinderen. In een unieke modernistische stijl met kostbare marmer- en houtsoorten, een voorbeeld van homogeniteit tussen bouwsel, decoratie en meubilair. Bezet door de Duitsers in WO2 en ook beschadigd; Het gezin woonde er na de oorlog tot in 1985. De nieuwe eigenaar (makelaar) wil het domain verkavelen en ondanks de klassering in 1990, laat hij de woning verwaarlozen en plunderen. In 2001 koopt de staat het eigendom en vanaf 2008 begint een grondige restauratie zodat het oorspronkelijk uitzicht opnieuw bewaard wordt met alle comfort van toen: centrale verwarming, indirecte verlichtingsornamenten, lift, ventilatie, telefoon en radio in elke kamer. In de kelder loopt een documentaire van 20' over de restauratie. Om de kosten van de restauratie gedeeltelijk te dekken werd een gedeelte van de toen veel grotere tuin verkaveld voor de bouw van dure villa's.

Ik heb nu al aanvragen voor een bezoek in 2016. Ik ben er vandaag voor het eerst geweest en heb direct een plan opgemaakt voor een daguitstap met in Roubaix  een carrit langs het park Barbieux en enkele prachtige gebouwen, de velodroom van Parijs-Roubaix, en na de lunch een wandeling langs stadhuis en kerk naar het museum "La Piscine".


toon@hillewaere.be*

/media/user/Data/DOCUMENTEN/Belgiek-map/Afbeeldingen/Roubaix/Cavrois4.jpg

*nota bene: dit oude emailadres werkt niet meer

